---
title: Dove sono i redarguitori di runner?
tags: ramblings running pandemia covid
category: outdoor
header:
  image:  /assets/images/teaser/running-teaser.jpg
---
Ad ormai oltre un anno di pandemia siamo pressoché al punto di partenza, tra chiusure, ricoveri e decessi. Se devo rilevare un miglioramento direi che almeno non si vive
più in quel clima di caccia alle streghe che caratterizzava la primavera del 2020.

A marzo 2020 cittadini di ogni età, mossi ad un ritrovato civismo da noia e senso di deprivazione non mancavano di dispensare sguardi torvi e commenti ad alta voce verso chi, pur nel rispetto delle mutevoli disposizioni, esercitava il suo sacrosanto diritto di sgambettare individualmente entro un raggio di 500 metri da casa.
Personalmente non mi è capitato, ma più di qualcuno è stato affrontato direttamente.

Complici una comunicazione istituzionale sommaria che sembrava additare nell'assenza di un tetto sopra la testa la principale causa della pandemia e la confusione ingenerata da DPCM, ordinanze regionali, comunali e parrocchiali, il popolo poltronaio reagisce nel modo in cui gli è naturale. Se la prende con una minoranza che indossa indumenti attillati e colori sgargianti.

La zona rossa del 2021 non assomiglia a quella del 2020. Legalizzate le visite a parenti, amici o congiunti e rilassati i controlli da parte dell forze dell'ordine non c'è più ragione di sfogare le proprie frustrazioni sugli attillati.

Oggi, con i moralizzatori a bere spritz o impegnati a limonarsi i nipotini, si corre decisamente più rilassati. Evviva, evviva.
